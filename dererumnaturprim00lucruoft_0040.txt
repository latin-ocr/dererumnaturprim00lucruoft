6 DE RERVM NATVRA

Nullam rem e nilo gigni diuinitus umquam. 150
Quippe ita formido mortalis continet omniS,

Quod multa in terris fieri caeloque tuentur,

Quorum operum causas nulla ratione uidere

Possunt, ac fieri diuino numine rentur.

Quas ob res, ubi uiderimus nil posse creari 155
De nilo, tum quod sequimur iam rectius inde
Perspiciemus—et unde queat res quaeque creari,

Et quo quaeque modo fiant opera sine diuom.

(i) Nam, si de nilo fierent, ex omnibu' rebus
Omne genus nasci posset, nil semine egeret. 160
E mare primum homines, e terra posset oriri
Squamigerum genus, et uolucres erumpere caelo;
Armenta atque aliae pecudes, genus omne ferarum,
Incerto partu, culta ac deserta tenerent.
N ec fructus idem arboribus constare solerent, 105
Sed mutarentur: ferre omnes omnia possent.
Quippe, ubi non essent genitalia corpora cuique,
Qui posset mater rebus consistere certa?
At nunc, seminibus quia certis quaeque creantur,
Inde enascitur atque oras in luminis exit, 170
Materies ubi inest cuiusque et corpora prima;
Atque hac re nequeunt ex omnibus omnia gigni,
Quod certis in rebus inest secreta facultas.

(ii) Praeterea, cur uere rosam, frumenta calore,
Vuas autumno fundi suadente uidemus, 17 5
Si non, certa suo quia tempore semina rerum
Cum confluxerunt, patefit quodcumque creatur,
Dum tempestates adsunt et uiuida tellus
Tuto res teneras effert in luminis oras?

175 Vuas Fontanus, Vites OQ.

