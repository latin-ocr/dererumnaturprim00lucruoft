32 DE RERVM NATVRA

Et lacrimis salsis umectent ora genasque. 920

N unc age, quod superest cognosce et clarius audi!
Nec me animi fallit quam sint obscura; sed acri
Percussit thyrso laudis spes magna meum cor,

Et simul incussit suauem mi in pectus amorem
Musarum, quo nunc instinctus mente uigenti 925
Auia Pieridum peragro loca, nullius ante

Trita solo. quat integros accedere fontis

Atque haurire, iuuatque nouos decerpere flores,
Insignemque meo capiti petere inde coronam,

Unde prius nulli uelarint tempora Musae: 930
Primum, quod magnis doceo de rebus, et artis
Religionum animum nodis exsolvere pergo;

Deinde, quod obscura de re tam lucida pango
Carmina, musaeo contingens cuncta lepore.

Id quoque enim non ab nulla ratione uidetur ; 935
Sed, ueluti pueris absinthia taetra medentes

Cum dare conantur, prius oras pocula circum
Contingunt mellis dulci flauoque liquore,

Vt puerorum aetas improuida ludificetur

Labrorum tenus, interea perpotet amarum 940
Absinthi laticem deceptaque non capiatur,

Sed potius tali pacto recreata ualescat,

Sic ego nunc, quoniam haec ratio plerumque uidetur ’
Tristior esse quibus non est tractata, retroque

Volgus abhorret ab hac, uolui tibi suauiloquenti 945
Carmine Pierio rationem exponere nostram,

Et quasi musaeo dulci contingere melle,

Si tibi forte animum tali ratione tenere

Versibus in nostris possem, dum perspicis omnem
Naturam rerum, qua constet compta figura. 950

