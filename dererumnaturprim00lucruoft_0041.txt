LIBER PRIMVS 7

Quodsi de nilo fierent, subito exorerentur 180
Incerto spatio atque alienis partibus anni,
Quippe ubi nulla forent primordia, quae genitali
Concilio possent arceri tempore iniquo.

(iii) Nec, porro, augendis rebus spatio foret usus,
Seminis ad coitum, si e nilo crescere possent. 185
Nam fierent iuuenes subito ex infantibu' paruis,
E terraque exorta repente arbusta salirent.
Quorum nil fieri manifestum est, omnia quando
Paulatim crescunt, ut par est, tempore certo
Res quoniam crescunt omnes de semine certo,
Crescentesque genus seruant; ut noscere possis, 190
Quicque sua de materia grandescere alique.

(iv) Huc accedit, uti sine certis imbribus anni
Laetificos nequeat fetus submittere tellus,
Nec porro, secreta cibo, natura animantum
Propagare genus possit uitamque tueri; 195
Vt potius multis communia corpora rebus
Multa putes esse, ut'uerbis elementa uidemus,
Quam sine principiis ullam rem existere posse.

(v) Denique, cur homines tantos natura parare
Non potuit, pedibus qui pontum per uada possent 200
Transire, et magnos manibus diuellere montis,
Multaque uiuendo uitalia uincere saecla,
Si non, materies quia rebus reddita certa est
Gignundis, e qua constat quid possit oriri?
Nil igitur fieri de nilo posse fatendumst, 205
Semine quando opus est rebus, quo quaeque creatae
Aeris in teneras possint proferrier auras.

(vi) Postremo, quoniam incultis praestare uidemus

189 lacunam indicauit et uersum suppleuit Munro.
207 possint Fontanus, possent OQ.

